---
id: 1551
title: "בקשת סיוע מהקוראים - תורת הקבוצות ולוגיקה"
date: 2012-04-02 20:55:29
layout: post
categories: 
  - כללי
---
כפי שאולי שמתם לב, בחודש האחרון לא כתבתי פה הרבה. מלבד סיבות איזוטריות כמו מילואים ומאבק בארגון <a href="http://gadial.net/zimra.html">זימר"ה</a>, הייתה לכך גם סיבה קונקרטית שקשורה למתמטיקה: הסמסטר אני מרצה בקורס "לוגיקה ותורת הקבוצות למדעי המחשב" בטכניון, והחלטתי לנצל את ההזדמנות כדי לכתוב באופן עצמאי ובלתי תלוי בשאר המרצים בקורס סיכומי הרצאות משל עצמי. התכנון לטווח ארוך, שאני מקווה שיצא אל הפועל, הוא שסיכומי ההרצאות הללו יהיו בסיס לספר מתמטיקה (שיופץ בחינם בפורמט דיגיטלי, כמובן) שעוסק בנושאים הללו, ואולי גם בנושאים נוספים.

זו הפעם הראשונה שאני לוקח על עצמי פרוייקט שאפתני בסדר גודל שכזה, ולכן אין לי כל ספק שאעשה את כל הטעויות האפשריות. כאן בדיוק אתם, הקוראים (שחלקם כנראה מנוסים ממני בהרבה בעניינים אלו) נכנסים לתמונה. אני זקוק עכשיו יותר מתמיד לכל הערה והארה שאתם מסוגלים לתת. בין אם אלו תיקוני שגיאות כתיב או דקדוק; בין אם אלו תיקונים של טעויות מתמטיות קטנות; בין אם זה להצביע על כך שמשפט ש"הוכחתי" כלל אינו נכון או שההוכחה שכתבתי אינה ההוכחה הנכונה או שסתם פספסתי פרטים קריטיים; בין אם זה להצביע על כך שה<strong>גישה</strong> שלי לנושאים מסויימים היא שגויה או מסורבלת, או שיש הוכחות פשוטות לחלק מהמשפטים שכתבתי; בין אם זה להצביע על חוסרים, על נושאים אחרים שכדאי להציג, וכל דבר אחר מסוג זה - אתם מבינים את כוונתי. בקצרה, כל פידבק אפשרי מכל סוג שהוא יתקבל מאוד בברכה.

כדאי לציין שסיכומי ההרצאות לא משקפים בהכרח את האופן שבו אני חושב שנכון ללמד את החומר או להציג אותו באופן כללי, מהטעם הפשוט שאני מנסה לשמור על המבנה הקיים של הקורס, אך זה לא משנה את הצורך בפידבק עבור סיכומי ההרצאות במתכונתם הנוכחית (בין היתר, כדי שאחליט אם כדאי לי לשנות מקומות שבהם נראה לי שנדרש שינוי ממילא).

הנה הלינק לסיכומי ההרצאות:

<a href="http://dl.dropbox.com/u/11564496/Lectures.pdf">http://dl.dropbox.com/u/11564496/Lectures.pdf</a>

כאשר אעדכן את הסיכומים אצלי, הקובץ יתעדכן אוטומטית, כך שמומלץ לפתוח אותו בכל פעם שבה אתם רוצים לחדש את הקריאה, כדי לוודא שאתם קוראים את הגרסה העדכנית ביותר. אם אראה שכמות הפידבק מצדיקה זאת, אשקול שימוש במערכת קצת יותר מאורגנת לבקרת גרסאות הספר וקבלת הערות; לעת עתה, הערות בתגובות לפוסט זה יספיקו.

תודה מראש לכולכם!
