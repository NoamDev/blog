---
id: 1582
title: 'מרחבי מכפלה פנימית &#8211; לפעמים הצמדה היא באמת הצמדה'
date: 2012-04-29T13:26:16+00:00
author: gadial
layout: post
guid: http://www.gadial.net/?p=1582
permalink: /2012/04/29/inner_product_space_adjoint/
categories:
  - אלגברה לינארית
tags:
  - אופרטור הרמיטי
  - מרחבי מכפלה פנימית
---
בסוף [הפוסט האחרון שלי](http://www.gadial.net/?p=1522) על אלגברה לינארית הבטחתי שנדבר על מה שקורה כשלוקחים מרחב מכפלה פנימית ומתחילים לדבר על טרנספורמציות לינאריות מעליו. אני רוצה להתחיל עם הסוג הפשוט ביותר של טרנספורמציות לינאריות &#8211; פונקציונלים לינאריים.

תזכורת קצרה: $latex V$ הוא מרחב מכפלה פנימית אם הוא מרחב וקטורי מעל $latex \mathbb{C}$ שמוגדרת בו פונקציה $latex \left\langle \cdot,\cdot\right\rangle :V\times V\to\mathbb{C}$ שהיא לינארית במשתנה הראשון (כלומר, $latex \left\langle \lambda x+y,z\right\rangle =\lambda\left\langle x,z\right\rangle +\left\langle y,z\right\rangle $), הרמיטית &#8211; $latex \left\langle x,y\right\rangle =\overline{\left\langle y,x\right\rangle }$ ("כמעט" סימטרית עד כדי הצמוד למעלה, שאת הסיבות לו הסברתי בעבר) וחיובית, כלומר $latex \left\langle x,x\right\rangle \ge0$ ושוויון הוא רק כש-$latex x=0$. פונקציונל לינארי במקרה שלנו הוא פונקציה לינארית $latex f:V\to\mathbb{C}$. הדמיון למכפלה פנימית די ברור &#8211; פונקציונל פועל על איבר אחד ואילו מכפלה פנימית על שניים, אבל שניהם מחוייבים ללינאריות מסוג כלשהו. אם המרחב $latex V$ הוא סוף-ממדי (ואני מתכנן לדבר רק על מרחבי מכפלה פנימית סוף ממדיים; מה שקורה במרחבים אינסוף מימדיים הוא נושא לסדרת פוסטים ארוכה אף יותר מהנוכחית), הדמיון הוא לחלוטין לא מקרי &#8211; מסתבר ש**כל** פונקציונל לינארי על $latex V$ ניתן לתיאור באופן יחיד באמצעות המכפלה הפנימית (במרחב אינסוף ממדי זה פשוט לא נכון, אם כי לא אציג דוגמאות נגדיות כעת).

בואו ראשית כל נשחק במשחק הבא: ניקח $latex y\in V$ כלשהו ונחשוב עליו כעל "קבוע". אז אפשר להגדיר פונקציה $latex f\_{y}:V\to\mathbb{C}$ של "מכפלה פנימית ב-$latex y$", כלומר $latex f\_{y}\left(x\right)=\left\langle x,y\right\rangle $. קל לראות ש-$latex f_{y}$ היא פונקציונל לינארי, פשוט בגלל הלינאריות של המכפלה הפנימית; מה שקורה במרחב סוף ממדי הוא ש**כל** פונקציונל לינארי $latex f$ ניתן להצגה כ-$latex f_{y}$ עבור $latex y$ אחד ויחיד ספציפי. איך מוצאים אותו? בעזרת הכלי הסטנדרטי שלנו להתמודדות עם מרחבי מכפלה פנימית &#8211; בסיסים אורתונורמליים.

ניקח בסיס אורתונורמלי $latex u\_{1},\dots,u\_{n}$ למרחב. בהינתן $latex x\in V$ כלשהו, אנחנו יודעים ש-$latex x=\sum\left\langle x,u\_{i}\right\rangle u\_{i}$ (זוכרים? כשמייצגים איבר בבסיס אורתונורמלי, המקדם של איבר הבסיס $latex u\_{i}$ בצירוף הלינארי הוא בדיוק המכפלה הפנימית של $latex x$ ב-$latex u\_{i}$. קוראים לזה "מקדם פורייה" של $latex x$ בבסיס $latex u\_{1},\dots,u\_{n}$). אנחנו גם יודעים איך מכפלה פנימית של שני איברים כלליים נראית: אם $latex y=\sum\left\langle y,u\_{i}\right\rangle u\_{i}$ הוא איבר תמים אחר של $latex V$ ואנו כופלים אותו ב-$latex x$, נקבל:

$latex \left\langle x,y\right\rangle =\left\langle \sum\left\langle x,u\_{i}\right\rangle u\_{i},\sum\left\langle y,u\_{j}\right\rangle u\_{j}\right\rangle =\sum\_{i,j}\left\langle x,u\_{i}\right\rangle \overline{\left\langle y,u\_{j}\right\rangle }\left\langle u\_{i},u\_{j}\right\rangle =\sum\_{i}\left\langle x,u\_{i}\right\rangle \overline{\left\langle y,u\_{i}\right\rangle }$

כעת, אם נפעיל את $latex f$ על $latex x$ ונשתמש בלינאריות שלו, נקבל ש-$latex f\left(x\right)=\sum\left\langle x,u\_{i}\right\rangle f\left(u\_{i}\right)$. זה מאוד מזכיר את המשוואה שלמעלה, אם $latex f\left(u\_{i}\right)=\overline{\left\langle y,u\_{i}\right\rangle }$, ובניסוח אחר $latex \left\langle y,u\_{i}\right\rangle =\overline{f\left(u\_{i}\right)}$. זה מוביל אותנו ל**הגדרה** הבאה: $latex y=\sum\overline{f\left(u\_{i}\right)}u\_{i}$. כעת קל לוודא שאכן $latex f\left(x\right)=\left\langle x,y\right\rangle $ לכל $latex x\in V$. כדי לוודא ש-$latex y$ הוא יחיד, נניח כי ישנם $latex y\_{1},y\_{2}$ כך ש-$latex \left\langle x,y\_{1}\right\rangle =f\left(x\right)=\left\langle x,y\_{2}\right\rangle $ לכל $latex x$, כלומר $latex \left\langle x,y\_{1}-y\_{2}\right\rangle =0$ לכל $latex x$. במרחב סוף ממדי זה יכול לקרות רק אם $latex y\_{1}-y\_{2}=0$, כלומר $latex y\_{1}=y\_{2}$ (למה בעצם אם $latex \left\langle x,y\right\rangle =0$ לכל $latex x$ זה גורר ש-$latex y=0$? תרגיל טוב).

[בפוסט שלי](http://www.gadial.net/?p=1408) על פונקציונלים לינאריים הערתי שיש איזומורפיזם בין $latex V$ ובין $latex V^{*}$- מרחב הפונקציונלים הלינאריים מעל $latex V$, אך הוא אינו "קנוני" &#8211; כלומר, עבור בחירות בסיס שונות עבור $latex V$ נקבל איזומורפיזמים שונים ואין דרך להכריע מי מביניהם יותר "נכון". במקרה שבו $latex V$ הוא מרחב מכפלה פנימית, קיבלנו איזומורפיזם קנוני לעילא ולעילא &#8211; $latex y\mapsto f_{y}$, שאינו תלוי בבחירת בסיס זה או אחר למרחב. כמובן שאני קצת משקר כאן &#8211; האיזומורפיזם הזה עדיין תלוי בבחירת **מכפלה פנימית** למרחב, והיא שקולה לבחירת בסיס, אבל נעזוב את זה.

בואו נעבור לדבר עכשיו על משהו אחר &#8211; אופרטורים לינאריים, כלומר טרנספורמציות לינאריות $latex T:V\to V$ מ-$latex V$ לעצמו. השאלה הראשונה שאני שואל היא שאלה של סימטריה: נניח שיש לי וקטורים $latex x,y$, ואני מפעיל את $latex T$ על $latex x$ ואז כופל את התוצאה עם $latex y$ &#8211; האם אקבל את אותו הדבר כאילו הפעלתי את $latex T$ על $latex y$ וכפלתי את $latex x$ בזה? כלומר, האם $latex \left\langle Tx,y\right\rangle =\left\langle x,Ty\right\rangle $? התשובה היא שלא תמיד, ושאופרטורים שמקיימים את התכונה הזו הם מעניינים למדי &#8211; הם נקראים **אופרטורים הרמיטיים** (ומעל $latex \mathbb{R}$- **סימטריים**). קחו רגע ונסו להסביר לעצמכם למה השוויון $latex \left\langle Tx,y\right\rangle =\left\langle x,Ty\right\rangle $ כלל לא מובן מאליו.

אוקיי, אז לא תמיד מתקיים $latex \left\langle Tx,y\right\rangle =\left\langle x,Ty\right\rangle $. עדיין, התחושה האינטואיטיבית היא שמידת מה של סימטריה צריכה להיות כאן, והתחושה הזו מדוייקת &#8211; לכל אופרטור $latex T$ מותאם אופרטור $latex T^{*}$ &#8211; **הצמוד ההרמיטי** של $latex T$ &#8211; כך ש-$latex \left\langle Tx,y\right\rangle =\left\langle x,T^{\*}y\right\rangle $. זה המשפט העיקרי שאני רוצה להוכיח בפוסט. כעת אפשר לתאר אופרטור הרמיטי בצורה קצת יותר פשוטה: זה אופרטור שמקיים $latex T=T^{\*}$, כלומר הוא שווה לצמוד ההרמיטי שלו; כלומר הוא **צמוד לעצמו**. זה עוד שם לאופרטורים הרמיטיים.

הוכחת הקיום של $latex T^{\*}$ היא מחוכמת ואלגנטית. הבה ונקבע את $latex y$ לרגע, אז אפשר להגדיר פונקציונל לינארי $latex f\left(x\right)=\left\langle Tx,y\right\rangle $. במילים אחרות, בהינתן $latex x$ נתעלל בו על ידי הפעלת $latex T$ עליו ואז מכפלה פנימית של כל זה עם $latex y$. זה אכן פונקציונל כי $latex T$ היא טרנספורמציה לינארית ומכפלה פנימית היא לינארית. אם $latex f$ הזו היא פונקציונל, אז יש איזה שהוא $latex z$ שמגדיר אותה: $latex f\left(x\right)=\left\langle x,z\right\rangle $. במילים אחרות, $latex \left\langle x,z\right\rangle =\left\langle Tx,y\right\rangle $, ולכן אם קיים בכלל $latex T^{\*}$ שהוא צמוד הרמיטי של $latex T$, אז הוא מקיים $latex \left\langle x,z\right\rangle =\left\langle x,T^{\*}y\right\rangle $. במילים אחרות, אנחנו נדחפים להגדרה $latex T^{\*}\left(y\right)=z$.

באופן הזה אפשר להגדיר את $latex T^{\*}$ לכל איבר $latex y\in V$. צריך לוודא שאכן קיבלנו אופרטור לינארי; שום דבר לא מבטיח לנו שהתנאי ההכרחי שמצאנו עבור $latex T^{\*}$ (שקבע באופן יחיד איך הוא חייב להיראות) הוא גם מספיק כדי שהוא אכן יהיה אופרטור לינארי; זה ה"קסם" שיש כאן. אם כן, יהיו $latex y\_{1},y\_{2}$ כך ש-$latex T^{\*}\left(y\_{1}\right)=z\_{1}$ ו-$latex T^{\*}\left(y\_{2}\right)=z\_{2}$; נרצה להראות ראשית ש-$latex T^{\*}\left(y\_{1}+y\_{2}\right)=z\_{1}+z\_{2}$. נסמן $latex T^{\*}\left(y\_{1}+y\_{2}\right)=z$; אנחנו יודעים ש-

$latex \left\langle x,z\right\rangle =\left\langle Tx,y\_{1}+y\_{2}\right\rangle =\left\langle Tx,y\_{1}\right\rangle +\left\langle Tx,y\_{2}\right\rangle =\left\langle x,z\_{1}\right\rangle +\left\langle x,z\_{2}\right\rangle =\left\langle x,z\_{1}+z\_{2}\right\rangle $

השוויון $latex \left\langle x,z\right\rangle =\left\langle x,z\_{1}+z\_{2}\right\rangle $ עבור ערך ספציפי של $latex x$ לא מספיק כדי להסיק ש-$latex z=z\_{1}+z\_{2}$, אבל מכיוון שזה נכון עבור כל $latex x$ זה מספיק (שוב &#8211; למה?). באופן דומה גם מראים ש-$latex T^{\*}\left(\lambda y\right)=\lambda T^{\*}\left(y\right)$ ולכן $latex T^{*}$ אכן לינארית.

עכשיו, אנחנו יודעים שבמרחב סוף-ממדי כל טרנספורמציה לינארית ניתנת לייצוג באמצעות מטריצות; נניח שקבענו איזה בסיס **אורתונורמלי** של המרחב, $latex B=\left\{ u\_{1},\dots,u\_{n}\right\} $, ואנחנו מסתכלים על $latex \left[T\right]\_{B}$ &#8211; המטריצה המייצגת של $latex T$ ביחס לבסיס הזה. מה הקשר בינה ובין המטריצה המייצגת של $latex \left[T^{\*}\right]\_{B}$? האם יש לנו תיאור קונקרטי וקל לחישוב של האופן שבו הייצוג הנוח של $latex T$ הופך לייצוג נוח של $latex T^{\*}$? התשובה חיובית, במקרה שבו $latex B$ אורתונורמלי. זכרו שהעמודה ה-$latex i$-ית של המטריצה $latex \left[T^{\*}\right]\_{B}$ היא בדיוק וקטור הקואורדינטות לפי $latex B$ של $latex T^{\*}\left(u\_{i}\right)$ (הפעלת $latex T^{\*}$ על איבר הבסיס ה-$latex i$ ב-$latex B$), או במילים אחרות &#8211; הכניסה ה-$latex j,i$ של $latex \left[T^{\*}\right]\_{B}$ היא בדיוק $latex \left\langle T^{*}\left(u\_{i}\right),u_{j}\right\rangle $. בואו נעשה תעלול אלגברי זריז:

$latex \left\langle T^{\*}\left(u\_{i}\right),u\_{j}\right\rangle =\overline{\left\langle u\_{j},T^{\*}\left(u\_{i}\right)\right\rangle }=\overline{\left\langle T\left(u\_{j}\right).u\_{i}\right\rangle }$

אבל מה זה $latex \left\langle T\left(u\_{j}\right).u\_{i}\right\rangle $? זה בדיוק המקדם של $latex u\_{i}$ בצירוף הלינארי שמגדיר את $latex T\left(u\_{j}\right)$. במילים אחרות, זו הכניסה ה-$latex i,j$ של המטריצה $latex \left[T\right]_{B}$!

זה מוביל אותנו להגדרה הבאה: אם $latex A$ היא מטריצה ריבועית כלשהי מעל המרוכבים, אז **המטריצה הצמודה** שלה מוגדרת בתור $latex A^{\*}=\overline{A^{t}}$, כלומר ביצוע שחלוף והצמדה, כלומר $latex A\_{ij}^{\*}=\overline{A\_{ji}}$. כשמדובר במטריצות קל למדי לראות שמתקיימות התכונות הבאות של הצמדה (שאני מנסח בלשון טרנספורמציות כי הן תקפות באותה מידה גם לטרנספורמציות):

  1. $latex \left(T+S\right)^{\*}=T^{\*}+S^{*}$
  2. $latex \left(\lambda T\right)^{\*}=\overline{\lambda}T^{\*}$
  3. $latex \left(TS\right)^{\*}=S^{\*}T^{*}$
  4. $latex \left(T^{\*}\right)^{\*}=T$

ארבע התכונות הללו מראות לנו שיש מבנה אלגברי כלשהו לפעולה של "קח טרנספורמציה והחזר את הצמודה שלה" &#8211; בלשון פונקציות, $latex f\left(T\right)=T^{*}$. תכונות 1 ו-2 אומרות שהפונקציה הזו היא "כמעט לינארית", עד כדי כך שהוצאת סקלר כרוכה בהצמדה שלו &#8211; פונקציה כזו נקראת **אנטי-לינארית**, או **לינארית-צמודה**. התכונה הבאה מראה ש-$latex f$ הופכת איברים בכפל: $latex f\left(TS\right)=f\left(S\right)f\left(T\right)$.  
לפונקציה שמקיימת $latex f\left(ST\right)=f\left(S\right)f\left(T\right)$ קוראים **הומומורפיזם** ולכן ההצמדה שלנו, שעושה מעין היפוך של זה, נקראת **אנטי-הומומורפיזם** (מאוד אנטי כל העסק &#8211; אנטי-לינארי, אנטי-הומומורפיזם&#8230;). לסיום, תכונה 4 אומרת ש-$latex f\left(f\left(T\right)\right)=T$ &#8211; לפונקציה שמקיימת את זה קוראים **אינבולוציה**. בקיצור, ההצמדה שלנו היא פעולה שמקיימת כמה תכונות מוכרות וחביבות על המתמטיקאים.

באופן לא מפתיע, מסתבר שאפשר להשתמש בתכונות הללו כבסיס להכללה; זה הבסיס לתחום במתמטיקה של **אלגברות $latex C$-כוכב** (אלגבראות $latex C^{*}$), שהן אלגבראות בנך עם פונקציה שמקיימת את תכונות 1-4 ועוד כמה תכונות שלא אכנס אליהן כעת (כמו שלא אכנס להגדרה של אלגברת בנך; כל הדברים הללו קשורים לאלגברה לינארית במרחב אינסוף ממדי). לא ארחיב לכיוון הזה עכשיו, אלא אדבר דווקא על דוגמה פשוטה ביותר לפונקציה לא טריוויאלית נוספת שמקיימת את תכונות 1-4, שאולי כבר קפצה לחלקכם לראש &#8211; הצמדה של מספרים מרוכבים. תכונות 1,2,4 שלה באות באופן טבעי לחלוטין; תכונה 3 נובעת מכך ש-$latex \overline{zw}=\overline{z}\cdot\overline{w}$ ומכך שבמספרים מרוכבים הכפל הוא קומוטטיבי, כלומר $latex \overline{w}\cdot\overline{z}$. הדמיון הזה מסביר את השם **צמוד** בהקשר הנוכחי.

הדמיון לא נגמר כאן. במספרים מרוכבים מתקיימת התכונה הנחמדה שאם $latex z$ הוא מספר מרוכב כלשהו, אז $latex \frac{z+\overline{z}}{2}$ הוא החלק הממשי של $latex z$, ואילו $latex \frac{z-\overline{z}}{2}$ הוא החלק המדומה של $latex z$ (בדקו בעצמכם אם אינכם זוכרים/יודעים/מאמינים). בואו נעשה דבר דומה עם טרנספורמציות: ניקח $latex T$ כלשהי ונגדיר $latex T\_{R}=\frac{T+T^{\*}}{2}$ ו-$latex T\_{I}=\frac{T-T^{\*}}{2}$.

עכשיו, $latex T\_{R}^{\*}=\frac{1}{2}\left(T+T^{\*}\right)^{\*}=\frac{T^{\*}+\left(T^{\*}\right)^{\*}}{2}=\frac{T+T^{\*}}{2}=T\_{R}$, ולכן $latex T\_{R}$ צמודה לעצמה; בדומה נקבל ש-$latex T\_{I}^{\*}=-T_{I}$ &#8211; לטרנספורמציה שמקיימת את התכונה הזו קוראים **אנטי-הרמיטית**. כפי שאתם ודאי שמים לב, $latex T\_{R}$ מתנהג ביחס להצמדה כמו שמספר ממשי מתנהג ביחס אליה, ו-$latex T\_{I}$ מתנהג כמו שמספר מדומה טהור מתנהג ביחס אליה. כעת שימו לב לכך ש-$latex T=T\_{R}+T\_{I}$ , כלומר כל טרנספורמציה לינארית במרחב סוף ממדי ניתן לרשום כסכום של טרנספורמציה הרמיטית וטרנספורמציה אנטי-הרמיטית (למעשה, אפשר גם להגדיר $latex T\_{I}^{\prime}=\frac{T-T^{*}}{2i}$ ולקבל טרנספורמציה הרמיטית ואז הפירוק הוא $latex T=T\_{R}+iT_{I}^{\prime}$ &#8211; שוב, בדיוק כמו עם מספרים מרוכבים). האנלוגיה הזו הלהיבה אותי מאוד בשעתו; זה תמיד מעניין לראות איך תכונות שקיימות במרוכבים הן ממש לא נחלתם הבלעדית אלא מעידות כנראה על משהו עמוק יותר מתחת לפני השטח.