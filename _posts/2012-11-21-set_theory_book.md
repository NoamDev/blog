---
id: 2240
title: "ספרים, רבותי, ספרים!"
date: 2012-11-21 07:22:30
layout: post
categories: 
  - כללי
tags: 
  - ספרים
  - תורת הקבוצות
---
<a href="https://github.com/gadial/math-books/raw/master/Set%20Theory.pdf"><img src="{{site.baseurl}}{{site.post_images}}/2012/05/hilbert.png" alt="" width="350" height="400" /></a>

בשעה טובה אני מרגיש מספיק בטוח בעצמי כדי לשחרר לאוויר העולם גרסה ראשונית של הספר שאני כותב בתורת הקבוצות. <a href="https://github.com/gadial/math-books/raw/master/Set%20Theory.pdf">הנה הוא</a>. <strong>הספר לא גמור</strong>, אבל במצבו הנוכחי אני חושב שהוא כבר יכול לשמש אנשים ולאפשר מתן פידבק. כמה הערות:
<ul>
	<li>כנראה הדרך הטובה ביותר לתת לי פידבק על בעיות ספציפיות בספר שדורשות תיקון, כך שיהיה סיכוי שאזכור לטפל בהן, היא להיכנס ל<a href="https://github.com/gadial/math-books">דף הפרוייקט</a> של הספר ב-github ולפתוח שם issue חדש. זה לא מסובך! וזה יעזור לי מאוד!</li>
	<li>הספר לא מופץ באופן חופשי לגמרי אלא תחת <a href="http://creativecommons.org/licenses/by-nc-nd/3.0/">רשיון</a> שמאפשר הורדה שלו ללא תשלום, אבל לא מתיר שימוש מסחרי ושינוי ודורש מתן קרדיט ממי שמפיץ את הספר אצלו. כמובן שאם מישהו רוצה להיות פיראט נועז שיהיה לו לבריאות; אני בעיקר לא רוצה לראות אנשים שלוקחים את הספר, מוסיפים בו ערב רב של שגיאות ואז מפרסמים תחת שמם - או גרוע יותר, תחת שמי.</li>
	<li>הספר הוא כמובן בחינם. אולי בעתיד אוסיף "קופת תרומות" בדף שממנו מורידים את הספר, אבל כרגע אין אפילו דף כזה והספר עדיין לא גמור כך שזה נראה לי לא לעניין.</li>
	<li>שלושת הפרקים הראשונים של הספר, שהם החומר הבסיסי שלו, פחות או יותר גמורים (למרות שיש עוד דברים קטנים שצריך לתקן או לשפר). שלושת הפרקים הבאים הם חומר מתקדם יותר ואני לא מרוצה עד הסוף מאופן הכתיבה שלהם ומרמת הכתיבה שלהם, וגם יש בהם דברים שממש חסרים. קחו זאת בחשבון.</li>
	<li>הספר כרגע לא כולל בכלל את מה שהוא מרכיב הכרחי ברוב ספרי הלימוד - תרגילים. זה עוד פער רציני שאני מקווה לסגור בהמשך. גם בגזרת הדוגמאות הספר לוקה בחסר.</li>
	<li>התכנון, אם הספר הנוכחי לא יתגלה ככשלון מוחץ, הוא להמשיך ולכתוב ספרים בנושאי בסיס נוספים. אני מקווה להצליח לכסות לפחות את כל הקורסים המתמטיים הבסיסיים שרלוונטיים לסטודנט למדעי המחשב (דהיינו תורת הקבוצות, קומבינטוריקה, לוגיקה, אוטומטים, חישוביות ואולי גם קורסים מתמטיים חשובים אך קשורים פחות כמו אלגברה לינארית, אלגברה מופשטת וחשבון אינפיניטסימלי, שכולם נושאים כבדים ביותר שספר בהם ידרוש השקעה רבה).</li>
	<li>כרגע הספר כולל טעויות מתמטיות. אין לי מושג מהן, אבל ברור לי שהן קיימות. אל תאמינו לכל מה שכתוב בו כמו תורה מסיני.</li>
	<li>כמו הבלוג, הספר הוא יוזמה פרטית שלי ובפרט אין לו עורך או מוציא לאור וכנראה שמצב העניינים הזה לא עומד להשתנות.</li>
	<li>למרות שרוב הבעיות הטכניות שקשורות ליצירת הספר (והזכרתי בעבר בבלוג) נפתרו - ותודה ענקית לרונן אברבנאל, יחזקאל ברנט וחגי ערן שסייעו - עדיין יש כמה בעיות, שהבולטת שבהן היא העובדה שהמספור מוצג לא נכון. למשל, במקום שפרק 2, תת-פרק 5, תת-תת-פרק 3 יוצג כ-2.5.3 הוא מוצג כ-3.5.2. בתקווה גם זה ייפתר בהמשך.</li>
</ul>
<div>עוד שאלות?</div>
<img src="http://i.creativecommons.org/l/by-nc-nd/3.0/88x31.png" alt="" />
