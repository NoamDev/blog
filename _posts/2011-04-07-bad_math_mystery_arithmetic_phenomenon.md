---
id: 1079
title: התופעה החשבונית המסתורית של שנת 2011 (היא שהטמטום של חדשות 2 הוא אינסופי)
date: 2011-04-07T08:34:49+00:00
author: gadial
layout: post
guid: http://www.gadial.net/?p=1079
permalink: /2011/04/07/bad_math_mystery_arithmetic_phenomenon/
categories:
  - הבלים פסאודו-מתמטיים
  - מתמטיקה בראי התקשורת
tags:
  - אפילו לא שגוי
  - בערות אינה כוח
  - כשל
  - נומרולוגיה היא בולשיט
---
עידו קינן כתב [פוסט](http://room404.net/?p=40536) קטילה מושלם שהוא זה שהביא לידיעתי את העניין. אז אין שום צורך לכתוב פוסט נוסף בעניין אבל בוודאי שאכתוב, כי איך אני יכול לראות את זה ולשתוק?

העניין הוא ב&#8230;[דבר](http://www.mako.co.il/news-money/tech/Article-55a78efedfb2f21004.htm) הזה שהתפרסם באתר של חדשות 2. הוא מצטרף לשורה ארוכה של בולשיטים נומרולוגיים שיש בתקשורת; ואני מחזיק בדעה שבכל פעם שבה בולשיט נומרולוגי כזה מתפרסם, צריך לכתוש אותו. כי ככה. מספיק עם ההזנייה של המתמטיקה, ולא אכפת לי שזה קרב אבוד.

הכתבה מכילה שלושה "פריטים". לשלישי, משהו הזוי על חשיבות המספר 111 בנצרות, בכלל אין טעם להקדיש זמן. הראשון, לעומת זאת, הוא נפלא:

> האם ידעתם שאם תיקחו את שתי הספרות האחרונות של שנת הלידה שלכם, ותוסיפו את גילכם תמיד יתקבל המספר 111? לדוגמה, אם נולדתם בשנת 1987 אז גילכם הוא 24. כעת החיבור של 87 ו-24 ייצא כמובן - 111. עכשיו נסו בעצמכם.

ההבל הזה שגוי בשלושה מובנים שונים - ה"תמיד" לא עומד לא במבחן הזמן, ולא במבחן המקום ולא במבחן הדיוק. לא עומד במבחן הזמן, כי אם תעשו את התעלול הזה בשנת 2012 קרוב לודאי שתקבלו 112 ולא 111 (דמיינו לרגע שאתם בשנת 2012 - מה יניב החשבון?) לא עומד במבחן המקום, כי עבור אנשים שונים עשויה להתקבל תוצאה שונה מהותית - מה אם בני שטרם נולד היה נולד בשנת 2001, והיה כעת בגיל שבו הוא יכול לבצע את החשבון? הוא כנראה היה מתאכזב נורא לגלות ש-01 ועוד 10 יוצא 11, ולא 111. וזה גם לא עומד במבחן הדיוק כי מי שנולד במאי 1982 ולכן כעת הוא עדיין בן 28 (ומשהו, הרבה משהו) יגלה שעל פי החשבון הסכום יוצא 110.

אז זה גם לא נכון, וגם הסיבה שזה כן נכון לפעמים היא טריוויאלית, כמו שעידוק ציין - אם מוסיפים לשנת הלידה שלכם את גילכם, תקבלו את השנה הנוכחית (עד כדי בעיות כמו זו של בן ה-28 שיהיה בן 29 במאי). זו עובדה שאני מנחש שכל קורא בבלוג גילה כשהיה בן&#8230; שש, נאמר? וכעת, אם מסתכלים רק על שתי הספרות האחרונות, בוודאי שיתקבל 111 עבור אנשים שנולדו במאה הקודמת. עבורי מה שמביך במיוחד בטענה הזו היא בעיקר העובדה שבשנה הבאה היא כבר לא תהיה נכונה. כמה אינסטנטיים חדשות 2 חושבים שאנחנו?

הטענה השניה היא ש

> בנוסף, בחודש אוקטובר בשנת 2011 יש חמישה ימי שבת, ראשון ושני. מתברר שזהו אירוע יוצא דופן החוזר על עצמו רק פעם אחת ב-823 שנים. השנה יש גם ארבעה תאריכים יפים במיוחד ה-1.1.11 וה-11.1.11 שכבר עברו, וה-1.11.11 וה-11.11.11 שעוד לפנינו.

על פי עידוק, מישהו בדק ומצא שגם באוקטובר 2005 התקיימה אותה "תופעה". אבל אני רוצה לרגוז על משהו אחר. בואו נניח שזה קורה פעם אחת ב-823. **אז מה**? צריך להפסיק את כל הפולחן הזה של "אירועים" תאריכיים שמתקיימים לכאורה פעם במאות שנים. לוח השנה שלנו, החלוקה לחודשים, האורך של אותם חודשים ומעל הכל - החלוקה לשבועות, ההחלטה שבכל שבוע יהיו 7 ימים - הכל שרירותי. בשרירותיות הזו יכולות להיווצר אנומליות שכאלו. את מי זה מעניין? למה זה חשוב? מה זה אומר על&#8230; משהו? כלום.

יפה אומר טים מינצ'ין בפואמה ההומוריסטית שלו [Storm](http://www.youtube.com/watch?v=UB_htqDCP-s):

> <p dir="ltr">
>   <em>Isn’t this enough?<br /> Just this world?<br /> Just this beautiful, complex<br /> Wonderfully unfathomable world?<br /> How does it so fail to hold our attention<br /> That we have to diminish it with the invention<br /> Of cheap, man-made Myths and Monsters?</em>
> </p>

כך גם העולם המתמטי. האם המתמטיקה אינה מדהימה ומלהיבה דיה, ובגלל זה אנשים פונים לעיסוק כה פתטי וחסר משמעות במספרים? לא, אל תענו, אני יודע את התשובה.