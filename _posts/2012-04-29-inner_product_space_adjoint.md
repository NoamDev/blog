---
id: 1582
title: "מרחבי מכפלה פנימית - לפעמים הצמדה היא באמת הצמדה"
date: 2012-04-29 13:26:16
layout: post
categories: 
  - אלגברה לינארית
tags: 
  - אופרטור הרמיטי
  - מרחבי מכפלה פנימית
---
בסוף <a href="http://www.gadial.net/?p=1522">הפוסט האחרון שלי</a> על אלגברה לינארית הבטחתי שנדבר על מה שקורה כשלוקחים מרחב מכפלה פנימית ומתחילים לדבר על טרנספורמציות לינאריות מעליו. אני רוצה להתחיל עם הסוג הפשוט ביותר של טרנספורמציות לינאריות - פונקציונלים לינאריים.

תזכורת קצרה: {::nomarkdown}\( V\){:/nomarkdown} הוא מרחב מכפלה פנימית אם הוא מרחב וקטורי מעל {::nomarkdown}\( \mathbb{C}\){:/nomarkdown} שמוגדרת בו פונקציה {::nomarkdown}\( \left\langle \cdot,\cdot\right\rangle :V\times V\to\mathbb{C}\){:/nomarkdown} שהיא לינארית במשתנה הראשון (כלומר, {::nomarkdown}\( \left\langle \lambda x+y,z\right\rangle =\lambda\left\langle x,z\right\rangle +\left\langle y,z\right\rangle \){:/nomarkdown}), הרמיטית - {::nomarkdown}\( \left\langle x,y\right\rangle =\overline{\left\langle y,x\right\rangle }\){:/nomarkdown} ("כמעט" סימטרית עד כדי הצמוד למעלה, שאת הסיבות לו הסברתי בעבר) וחיובית, כלומר {::nomarkdown}\( \left\langle x,x\right\rangle \ge0\){:/nomarkdown} ושוויון הוא רק כש-{::nomarkdown}\( x=0\){:/nomarkdown}. פונקציונל לינארי במקרה שלנו הוא פונקציה לינארית {::nomarkdown}\( f:V\to\mathbb{C}\){:/nomarkdown}. הדמיון למכפלה פנימית די ברור - פונקציונל פועל על איבר אחד ואילו מכפלה פנימית על שניים, אבל שניהם מחוייבים ללינאריות מסוג כלשהו. אם המרחב {::nomarkdown}\( V\){:/nomarkdown} הוא סוף-ממדי (ואני מתכנן לדבר רק על מרחבי מכפלה פנימית סוף ממדיים; מה שקורה במרחבים אינסוף מימדיים הוא נושא לסדרת פוסטים ארוכה אף יותר מהנוכחית), הדמיון הוא לחלוטין לא מקרי - מסתבר ש<strong>כל </strong>פונקציונל לינארי על {::nomarkdown}\( V\){:/nomarkdown} ניתן לתיאור באופן יחיד באמצעות המכפלה הפנימית (במרחב אינסוף ממדי זה פשוט לא נכון, אם כי לא אציג דוגמאות נגדיות כעת).

בואו ראשית כל נשחק במשחק הבא: ניקח {::nomarkdown}\( y\in V\){:/nomarkdown} כלשהו ונחשוב עליו כעל "קבוע". אז אפשר להגדיר פונקציה {::nomarkdown}\( f_{y}:V\to\mathbb{C}\){:/nomarkdown} של "מכפלה פנימית ב-{::nomarkdown}\( y\){:/nomarkdown}", כלומר {::nomarkdown}\( f_{y}\left(x\right)=\left\langle x,y\right\rangle \){:/nomarkdown}. קל לראות ש-{::nomarkdown}\( f_{y}\){:/nomarkdown} היא פונקציונל לינארי, פשוט בגלל הלינאריות של המכפלה הפנימית; מה שקורה במרחב סוף ממדי הוא ש<strong>כל</strong> פונקציונל לינארי {::nomarkdown}\( f\){:/nomarkdown} ניתן להצגה כ-{::nomarkdown}\( f_{y}\){:/nomarkdown} עבור {::nomarkdown}\( y\){:/nomarkdown} אחד ויחיד ספציפי. איך מוצאים אותו? בעזרת הכלי הסטנדרטי שלנו להתמודדות עם מרחבי מכפלה פנימית - בסיסים אורתונורמליים.

ניקח בסיס אורתונורמלי {::nomarkdown}\( u_{1},\dots,u_{n}\){:/nomarkdown} למרחב. בהינתן {::nomarkdown}\( x\in V\){:/nomarkdown} כלשהו, אנחנו יודעים ש-{::nomarkdown}\( x=\sum\left\langle x,u_{i}\right\rangle u_{i}\){:/nomarkdown} (זוכרים? כשמייצגים איבר בבסיס אורתונורמלי, המקדם של איבר הבסיס {::nomarkdown}\( u_{i}\){:/nomarkdown} בצירוף הלינארי הוא בדיוק המכפלה הפנימית של {::nomarkdown}\( x\){:/nomarkdown} ב-{::nomarkdown}\( u_{i}\){:/nomarkdown}. קוראים לזה "מקדם פורייה" של {::nomarkdown}\( x\){:/nomarkdown} בבסיס {::nomarkdown}\( u_{1},\dots,u_{n}\){:/nomarkdown}). אנחנו גם יודעים איך מכפלה פנימית של שני איברים כלליים נראית: אם {::nomarkdown}\( y=\sum\left\langle y,u_{i}\right\rangle u_{i}\){:/nomarkdown} הוא איבר תמים אחר של {::nomarkdown}\( V\){:/nomarkdown} ואנו כופלים אותו ב-{::nomarkdown}\( x\){:/nomarkdown}, נקבל:

{::nomarkdown}\( \left\langle x,y\right\rangle =\left\langle \sum\left\langle x,u_{i}\right\rangle u_{i},\sum\left\langle y,u_{j}\right\rangle u_{j}\right\rangle =\sum_{i,j}\left\langle x,u_{i}\right\rangle \overline{\left\langle y,u_{j}\right\rangle }\left\langle u_{i},u_{j}\right\rangle =\sum_{i}\left\langle x,u_{i}\right\rangle \overline{\left\langle y,u_{i}\right\rangle }\){:/nomarkdown}

כעת, אם נפעיל את {::nomarkdown}\( f\){:/nomarkdown} על {::nomarkdown}\( x\){:/nomarkdown} ונשתמש בלינאריות שלו, נקבל ש-{::nomarkdown}\( f\left(x\right)=\sum\left\langle x,u_{i}\right\rangle f\left(u_{i}\right)\){:/nomarkdown}. זה מאוד מזכיר את המשוואה שלמעלה, אם {::nomarkdown}\( f\left(u_{i}\right)=\overline{\left\langle y,u_{i}\right\rangle }\){:/nomarkdown}, ובניסוח אחר {::nomarkdown}\( \left\langle y,u_{i}\right\rangle =\overline{f\left(u_{i}\right)}\){:/nomarkdown}. זה מוביל אותנו ל<strong>הגדרה</strong> הבאה: {::nomarkdown}\( y=\sum\overline{f\left(u_{i}\right)}u_{i}\){:/nomarkdown}. כעת קל לוודא שאכן {::nomarkdown}\( f\left(x\right)=\left\langle x,y\right\rangle \){:/nomarkdown} לכל {::nomarkdown}\( x\in V\){:/nomarkdown}. כדי לוודא ש-{::nomarkdown}\( y\){:/nomarkdown} הוא יחיד, נניח כי ישנם {::nomarkdown}\( y_{1},y_{2}\){:/nomarkdown} כך ש-{::nomarkdown}\( \left\langle x,y_{1}\right\rangle =f\left(x\right)=\left\langle x,y_{2}\right\rangle \){:/nomarkdown} לכל {::nomarkdown}\( x\){:/nomarkdown}, כלומר {::nomarkdown}\( \left\langle x,y_{1}-y_{2}\right\rangle =0\){:/nomarkdown} לכל {::nomarkdown}\( x\){:/nomarkdown}. במרחב סוף ממדי זה יכול לקרות רק אם {::nomarkdown}\( y_{1}-y_{2}=0\){:/nomarkdown}, כלומר {::nomarkdown}\( y_{1}=y_{2}\){:/nomarkdown} (למה בעצם אם {::nomarkdown}\( \left\langle x,y\right\rangle =0\){:/nomarkdown} לכל {::nomarkdown}\( x\){:/nomarkdown} זה גורר ש-{::nomarkdown}\( y=0\){:/nomarkdown}? תרגיל טוב).

<a href="http://www.gadial.net/?p=1408">בפוסט שלי</a> על פונקציונלים לינאריים הערתי שיש איזומורפיזם בין {::nomarkdown}\( V\){:/nomarkdown} ובין {::nomarkdown}\( V^{*}\){:/nomarkdown}- מרחב הפונקציונלים הלינאריים מעל {::nomarkdown}\( V\){:/nomarkdown}, אך הוא אינו "קנוני" - כלומר, עבור בחירות בסיס שונות עבור {::nomarkdown}\( V\){:/nomarkdown} נקבל איזומורפיזמים שונים ואין דרך להכריע מי מביניהם יותר "נכון". במקרה שבו {::nomarkdown}\( V\){:/nomarkdown} הוא מרחב מכפלה פנימית, קיבלנו איזומורפיזם קנוני לעילא ולעילא - {::nomarkdown}\( y\mapsto f_{y}\){:/nomarkdown}, שאינו תלוי בבחירת בסיס זה או אחר למרחב. כמובן שאני קצת משקר כאן - האיזומורפיזם הזה עדיין תלוי בבחירת <strong>מכפלה פנימית</strong> למרחב, והיא שקולה לבחירת בסיס, אבל נעזוב את זה.

בואו נעבור לדבר עכשיו על משהו אחר - אופרטורים לינאריים, כלומר טרנספורמציות לינאריות {::nomarkdown}\( T:V\to V\){:/nomarkdown} מ-{::nomarkdown}\( V\){:/nomarkdown} לעצמו. השאלה הראשונה שאני שואל היא שאלה של סימטריה: נניח שיש לי וקטורים {::nomarkdown}\( x,y\){:/nomarkdown}, ואני מפעיל את {::nomarkdown}\( T\){:/nomarkdown} על {::nomarkdown}\( x\){:/nomarkdown} ואז כופל את התוצאה עם {::nomarkdown}\( y\){:/nomarkdown} - האם אקבל את אותו הדבר כאילו הפעלתי את {::nomarkdown}\( T\){:/nomarkdown} על {::nomarkdown}\( y\){:/nomarkdown} וכפלתי את {::nomarkdown}\( x\){:/nomarkdown} בזה? כלומר, האם {::nomarkdown}\( \left\langle Tx,y\right\rangle =\left\langle x,Ty\right\rangle \){:/nomarkdown}? התשובה היא שלא תמיד, ושאופרטורים שמקיימים את התכונה הזו הם מעניינים למדי - הם נקראים <strong>אופרטורים הרמיטיים</strong> (ומעל {::nomarkdown}\( \mathbb{R}\){:/nomarkdown}- <strong>סימטריים</strong>). קחו רגע ונסו להסביר לעצמכם למה השוויון {::nomarkdown}\( \left\langle Tx,y\right\rangle =\left\langle x,Ty\right\rangle \){:/nomarkdown} כלל לא מובן מאליו.

אוקיי, אז לא תמיד מתקיים {::nomarkdown}\( \left\langle Tx,y\right\rangle =\left\langle x,Ty\right\rangle \){:/nomarkdown}. עדיין, התחושה האינטואיטיבית היא שמידת מה של סימטריה צריכה להיות כאן, והתחושה הזו מדוייקת - לכל אופרטור {::nomarkdown}\( T\){:/nomarkdown} מותאם אופרטור {::nomarkdown}\( T^{*}\){:/nomarkdown} - <strong>הצמוד ההרמיטי</strong> של {::nomarkdown}\( T\){:/nomarkdown} - כך ש-{::nomarkdown}\( \left\langle Tx,y\right\rangle =\left\langle x,T^{*}y\right\rangle \){:/nomarkdown}. זה המשפט העיקרי שאני רוצה להוכיח בפוסט. כעת אפשר לתאר אופרטור הרמיטי בצורה קצת יותר פשוטה: זה אופרטור שמקיים {::nomarkdown}\( T=T^{*}\){:/nomarkdown}, כלומר הוא שווה לצמוד ההרמיטי שלו; כלומר הוא <strong>צמוד לעצמו</strong>. זה עוד שם לאופרטורים הרמיטיים.

הוכחת הקיום של {::nomarkdown}\( T^{*}\){:/nomarkdown} היא מחוכמת ואלגנטית. הבה ונקבע את {::nomarkdown}\( y\){:/nomarkdown} לרגע, אז אפשר להגדיר פונקציונל לינארי {::nomarkdown}\( f\left(x\right)=\left\langle Tx,y\right\rangle \){:/nomarkdown}. במילים אחרות, בהינתן {::nomarkdown}\( x\){:/nomarkdown} נתעלל בו על ידי הפעלת {::nomarkdown}\( T\){:/nomarkdown} עליו ואז מכפלה פנימית של כל זה עם {::nomarkdown}\( y\){:/nomarkdown}. זה אכן פונקציונל כי {::nomarkdown}\( T\){:/nomarkdown} היא טרנספורמציה לינארית ומכפלה פנימית היא לינארית. אם {::nomarkdown}\( f\){:/nomarkdown} הזו היא פונקציונל, אז יש איזה שהוא {::nomarkdown}\( z\){:/nomarkdown} שמגדיר אותה: {::nomarkdown}\( f\left(x\right)=\left\langle x,z\right\rangle \){:/nomarkdown}. במילים אחרות, {::nomarkdown}\( \left\langle x,z\right\rangle =\left\langle Tx,y\right\rangle \){:/nomarkdown}, ולכן אם קיים בכלל {::nomarkdown}\( T^{*}\){:/nomarkdown} שהוא צמוד הרמיטי של {::nomarkdown}\( T\){:/nomarkdown}, אז הוא מקיים {::nomarkdown}\( \left\langle x,z\right\rangle =\left\langle x,T^{*}y\right\rangle \){:/nomarkdown}. במילים אחרות, אנחנו נדחפים להגדרה {::nomarkdown}\( T^{*}\left(y\right)=z\){:/nomarkdown}.

באופן הזה אפשר להגדיר את {::nomarkdown}\( T^{*}\){:/nomarkdown} לכל איבר {::nomarkdown}\( y\in V\){:/nomarkdown}. צריך לוודא שאכן קיבלנו אופרטור לינארי; שום דבר לא מבטיח לנו שהתנאי ההכרחי שמצאנו עבור {::nomarkdown}\( T^{*}\){:/nomarkdown} (שקבע באופן יחיד איך הוא חייב להיראות) הוא גם מספיק כדי שהוא אכן יהיה אופרטור לינארי; זה ה"קסם" שיש כאן. אם כן, יהיו {::nomarkdown}\( y_{1},y_{2}\){:/nomarkdown} כך ש-{::nomarkdown}\( T^{*}\left(y_{1}\right)=z_{1}\){:/nomarkdown} ו-{::nomarkdown}\( T^{*}\left(y_{2}\right)=z_{2}\){:/nomarkdown}; נרצה להראות ראשית ש-{::nomarkdown}\( T^{*}\left(y_{1}+y_{2}\right)=z_{1}+z_{2}\){:/nomarkdown}. נסמן {::nomarkdown}\( T^{*}\left(y_{1}+y_{2}\right)=z\){:/nomarkdown}; אנחנו יודעים ש-

{::nomarkdown}\( \left\langle x,z\right\rangle =\left\langle Tx,y_{1}+y_{2}\right\rangle =\left\langle Tx,y_{1}\right\rangle +\left\langle Tx,y_{2}\right\rangle =\left\langle x,z_{1}\right\rangle +\left\langle x,z_{2}\right\rangle =\left\langle x,z_{1}+z_{2}\right\rangle \){:/nomarkdown}

השוויון {::nomarkdown}\( \left\langle x,z\right\rangle =\left\langle x,z_{1}+z_{2}\right\rangle \){:/nomarkdown} עבור ערך ספציפי של {::nomarkdown}\( x\){:/nomarkdown} לא מספיק כדי להסיק ש-{::nomarkdown}\( z=z_{1}+z_{2}\){:/nomarkdown}, אבל מכיוון שזה נכון עבור כל {::nomarkdown}\( x\){:/nomarkdown} זה מספיק (שוב - למה?). באופן דומה גם מראים ש-{::nomarkdown}\( T^{*}\left(\lambda y\right)=\lambda T^{*}\left(y\right)\){:/nomarkdown} ולכן {::nomarkdown}\( T^{*}\){:/nomarkdown} אכן לינארית.

עכשיו, אנחנו יודעים שבמרחב סוף-ממדי כל טרנספורמציה לינארית ניתנת לייצוג באמצעות מטריצות; נניח שקבענו איזה בסיס <strong>אורתונורמלי </strong>של המרחב, {::nomarkdown}\( B=\left\{ u_{1},\dots,u_{n}\right\} \){:/nomarkdown}, ואנחנו מסתכלים על {::nomarkdown}\( \left[T\right]_{B}\){:/nomarkdown} - המטריצה המייצגת של {::nomarkdown}\( T\){:/nomarkdown} ביחס לבסיס הזה. מה הקשר בינה ובין המטריצה המייצגת של {::nomarkdown}\( \left[T^{*}\right]_{B}\){:/nomarkdown}? האם יש לנו תיאור קונקרטי וקל לחישוב של האופן שבו הייצוג הנוח של {::nomarkdown}\( T\){:/nomarkdown} הופך לייצוג נוח של {::nomarkdown}\( T^{*}\){:/nomarkdown}? התשובה חיובית, במקרה שבו {::nomarkdown}\( B\){:/nomarkdown} אורתונורמלי. זכרו שהעמודה ה-{::nomarkdown}\( i\){:/nomarkdown}-ית של המטריצה {::nomarkdown}\( \left[T^{*}\right]_{B}\){:/nomarkdown} היא בדיוק וקטור הקואורדינטות לפי {::nomarkdown}\( B\){:/nomarkdown} של {::nomarkdown}\( T^{*}\left(u_{i}\right)\){:/nomarkdown} (הפעלת {::nomarkdown}\( T^{*}\){:/nomarkdown} על איבר הבסיס ה-{::nomarkdown}\( i\){:/nomarkdown} ב-{::nomarkdown}\( B\){:/nomarkdown}), או במילים אחרות - הכניסה ה-{::nomarkdown}\( j,i\){:/nomarkdown} של {::nomarkdown}\( \left[T^{*}\right]_{B}\){:/nomarkdown} היא בדיוק {::nomarkdown}\( \left\langle T^{*}\left(u_{i}\right),u_{j}\right\rangle \){:/nomarkdown}. בואו נעשה תעלול אלגברי זריז:

{::nomarkdown}\( \left\langle T^{*}\left(u_{i}\right),u_{j}\right\rangle =\overline{\left\langle u_{j},T^{*}\left(u_{i}\right)\right\rangle }=\overline{\left\langle T\left(u_{j}\right).u_{i}\right\rangle }\){:/nomarkdown}

אבל מה זה {::nomarkdown}\( \left\langle T\left(u_{j}\right).u_{i}\right\rangle \){:/nomarkdown}? זה בדיוק המקדם של {::nomarkdown}\( u_{i}\){:/nomarkdown} בצירוף הלינארי שמגדיר את {::nomarkdown}\( T\left(u_{j}\right)\){:/nomarkdown}. במילים אחרות, זו הכניסה ה-{::nomarkdown}\( i,j\){:/nomarkdown} של המטריצה {::nomarkdown}\( \left[T\right]_{B}\){:/nomarkdown}!

זה מוביל אותנו להגדרה הבאה: אם {::nomarkdown}\( A\){:/nomarkdown} היא מטריצה ריבועית כלשהי מעל המרוכבים, אז <strong>המטריצה הצמודה</strong> שלה מוגדרת בתור {::nomarkdown}\( A^{*}=\overline{A^{t}}\){:/nomarkdown}, כלומר ביצוע שחלוף והצמדה, כלומר {::nomarkdown}\( A_{ij}^{*}=\overline{A_{ji}}\){:/nomarkdown}. כשמדובר במטריצות קל למדי לראות שמתקיימות התכונות הבאות של הצמדה (שאני מנסח בלשון טרנספורמציות כי הן תקפות באותה מידה גם לטרנספורמציות):
<ol>
	<li>{::nomarkdown}\( \left(T+S\right)^{*}=T^{*}+S^{*}\){:/nomarkdown}</li>
	<li>{::nomarkdown}\( \left(\lambda T\right)^{*}=\overline{\lambda}T^{*}\){:/nomarkdown}</li>
	<li>{::nomarkdown}\( \left(TS\right)^{*}=S^{*}T^{*}\){:/nomarkdown}</li>
	<li>{::nomarkdown}\( \left(T^{*}\right)^{*}=T\){:/nomarkdown}</li>
</ol>
ארבע התכונות הללו מראות לנו שיש מבנה אלגברי כלשהו לפעולה של "קח טרנספורמציה והחזר את הצמודה שלה" - בלשון פונקציות, {::nomarkdown}\( f\left(T\right)=T^{*}\){:/nomarkdown}. תכונות 1 ו-2 אומרות שהפונקציה הזו היא "כמעט לינארית", עד כדי כך שהוצאת סקלר כרוכה בהצמדה שלו - פונקציה כזו נקראת <strong>אנטי-לינארית</strong>, או <strong>לינארית-צמודה</strong>. התכונה הבאה מראה ש-{::nomarkdown}\( f\){:/nomarkdown} הופכת איברים בכפל: {::nomarkdown}\( f\left(TS\right)=f\left(S\right)f\left(T\right)\){:/nomarkdown}.
לפונקציה שמקיימת {::nomarkdown}\( f\left(ST\right)=f\left(S\right)f\left(T\right)\){:/nomarkdown} קוראים <strong>הומומורפיזם</strong> ולכן ההצמדה שלנו, שעושה מעין היפוך של זה, נקראת <strong>אנטי-הומומורפיזם</strong> (מאוד אנטי כל העסק - אנטי-לינארי, אנטי-הומומורפיזם...). לסיום, תכונה 4 אומרת ש-{::nomarkdown}\( f\left(f\left(T\right)\right)=T\){:/nomarkdown} - לפונקציה שמקיימת את זה קוראים <strong>אינבולוציה</strong>. בקיצור, ההצמדה שלנו היא פעולה שמקיימת כמה תכונות מוכרות וחביבות על המתמטיקאים.

באופן לא מפתיע, מסתבר שאפשר להשתמש בתכונות הללו כבסיס להכללה; זה הבסיס לתחום במתמטיקה של <strong>אלגברות {::nomarkdown}\( C\){:/nomarkdown}-כוכב </strong>(אלגבראות {::nomarkdown}\( C^{*}\){:/nomarkdown}), שהן אלגבראות בנך עם פונקציה שמקיימת את תכונות 1-4 ועוד כמה תכונות שלא אכנס אליהן כעת (כמו שלא אכנס להגדרה של אלגברת בנך; כל הדברים הללו קשורים לאלגברה לינארית במרחב אינסוף ממדי). לא ארחיב לכיוון הזה עכשיו, אלא אדבר דווקא על דוגמה פשוטה ביותר לפונקציה לא טריוויאלית נוספת שמקיימת את תכונות 1-4, שאולי כבר קפצה לחלקכם לראש - הצמדה של מספרים מרוכבים. תכונות 1,2,4 שלה באות באופן טבעי לחלוטין; תכונה 3 נובעת מכך ש-{::nomarkdown}\( \overline{zw}=\overline{z}\cdot\overline{w}\){:/nomarkdown} ומכך שבמספרים מרוכבים הכפל הוא קומוטטיבי, כלומר {::nomarkdown}\( \overline{w}\cdot\overline{z}\){:/nomarkdown}. הדמיון הזה מסביר את השם <strong>צמוד</strong> בהקשר הנוכחי.

הדמיון לא נגמר כאן. במספרים מרוכבים מתקיימת התכונה הנחמדה שאם {::nomarkdown}\( z\){:/nomarkdown} הוא מספר מרוכב כלשהו, אז {::nomarkdown}\( \frac{z+\overline{z}}{2}\){:/nomarkdown} הוא החלק הממשי של {::nomarkdown}\( z\){:/nomarkdown}, ואילו {::nomarkdown}\( \frac{z-\overline{z}}{2}\){:/nomarkdown} הוא החלק המדומה של {::nomarkdown}\( z\){:/nomarkdown} (בדקו בעצמכם אם אינכם זוכרים/יודעים/מאמינים). בואו נעשה דבר דומה עם טרנספורמציות: ניקח {::nomarkdown}\( T\){:/nomarkdown} כלשהי ונגדיר {::nomarkdown}\( T_{R}=\frac{T+T^{*}}{2}\){:/nomarkdown} ו-{::nomarkdown}\( T_{I}=\frac{T-T^{*}}{2}\){:/nomarkdown}.

עכשיו, {::nomarkdown}\( T_{R}^{*}=\frac{1}{2}\left(T+T^{*}\right)^{*}=\frac{T^{*}+\left(T^{*}\right)^{*}}{2}=\frac{T+T^{*}}{2}=T_{R}\){:/nomarkdown}, ולכן {::nomarkdown}\( T_{R}\){:/nomarkdown} צמודה לעצמה; בדומה נקבל ש-{::nomarkdown}\( T_{I}^{*}=-T_{I}\){:/nomarkdown} - לטרנספורמציה שמקיימת את התכונה הזו קוראים <strong>אנטי-הרמיטית</strong>. כפי שאתם ודאי שמים לב, {::nomarkdown}\( T_{R}\){:/nomarkdown} מתנהג ביחס להצמדה כמו שמספר ממשי מתנהג ביחס אליה, ו-{::nomarkdown}\( T_{I}\){:/nomarkdown} מתנהג כמו שמספר מדומה טהור מתנהג ביחס אליה. כעת שימו לב לכך ש-{::nomarkdown}\( T=T_{R}+T_{I}\){:/nomarkdown} , כלומר כל טרנספורמציה לינארית במרחב סוף ממדי ניתן לרשום כסכום של טרנספורמציה הרמיטית וטרנספורמציה אנטי-הרמיטית (למעשה, אפשר גם להגדיר {::nomarkdown}\( T_{I}^{\prime}=\frac{T-T^{*}}{2i}\){:/nomarkdown} ולקבל טרנספורמציה הרמיטית ואז הפירוק הוא {::nomarkdown}\( T=T_{R}+iT_{I}^{\prime}\){:/nomarkdown} - שוב, בדיוק כמו עם מספרים מרוכבים). האנלוגיה הזו הלהיבה אותי מאוד בשעתו; זה תמיד מעניין לראות איך תכונות שקיימות במרוכבים הן ממש לא נחלתם הבלעדית אלא מעידות כנראה על משהו עמוק יותר מתחת לפני השטח.
