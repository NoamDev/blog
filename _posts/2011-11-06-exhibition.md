---
id: 1412
title: 'קצר: הזמנה לתערוכה'
date: 2011-11-06T17:57:41+00:00
author: gadial
layout: post
guid: http://www.gadial.net/?p=1412
permalink: /2011/11/06/exhibition/
categories:
  - ההיסטוריה של המתמטיקה
---
סיפור ידוע על המתמטיקאי הגרמני דויד הילברט מאוניברסיטת גטינגן מספר כי בשנת 1934 הוא מצא את עצמו יושב ליד שר החינוך הנאצי החדש ברנהרד רוסט בסעודת ערב. רוסט שאל אותו "ומה מצבה של המתמטיקה בגטינגן כעת, משטיהרנו אותה מההשפעה היהודית?", ולכך השיב הילברט "מתמטיקה בגטינגן? כבר אין כזו". דומני שהאנקדוטה הקטנה הזו מתארת היטב את האסון שהנחיתו הנאצים על המתמטיקה (והמדעים, והכל) בגרמניה בכלל, אבל באוניברסיטת גטינגן בעלת ההיסטוריה המפוארת בפרט. עם עליית הנאצים לשלטון נמלטו או גורשו מתמטיקאים יהודים רבים מגרמניה (וגורלם של אחרים היה רע ומר עוד יותר, דוגמת פליקס האוסדורף &#8211; אחד מהמתמטיקאים הגרמנים הבולטים של המאה ה-20, שנאלץ להתאבד ב-1942 על מנת למנוע את שליחתו למחנה ריכוז).

החל מהשבוע הבא תוצג בבית התפוצות תערוכה בשם "Transcending Tradition: Jewish Mathematicians in German-Speaking Academic Culture" שנושאה הוא בדיוק התרבות היהודית-מתמטית המפוארת של גרמניה בטרם בוא הנאצים, וחורבנה. ניתן לראות כאן את [אתר](https://gj-math.uni-frankfurt.de/conference.html) התערוכה. התערוכה גם מלווה בכנס מתמטי שיתקיים ב-14-15 לנובמבר ועוסק בעבודתם של מתמטיקאים יהודים-גרמנים מאותה התקופה; איני יודע מה תהיה רמתן הטכנית של ההרצאות ואני ממליץ למי ששוקל לבוא לקרוא את תיאורן ולראות אם זה נשמע לו מעניין. אני עצמי מתכנן לבקר הן בתערוכה והן בכנס. אם אבין משהו, אולי גם צפויים פוסטים בנושא; לעת עתה אמשיך עם סדרת הפוסטים על אלגברה לינארית.