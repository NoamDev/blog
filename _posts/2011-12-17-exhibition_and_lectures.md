---
id: 1457
title: "הזמנה לתערוכה, והרצאות לקהל הרחב!"
date: 2011-12-17 21:39:14
layout: post
categories: 
  - כללי
---
<strong>תיקון: שימו לב, ההרצאה השניה (של אהרוני) תתקיים ב-15:00, לא ב-12:10!</strong>

לא מזמן <a href="http://www.gadial.net/?p=1412">הזמנתי</a> את הקוראים לתערוכה בבית התפוצות שעסקה במתמטיקאים יהודים בגרמניה, ובפרט ב"שנות הזהב" של תחילת המאה והחורבן המוחלט שגרמו לו הנאצים. עכשיו התערוכה מגיעה לטכניון, ותהיה מה-19 בדצמבר עד ל-10 בינואר בגלריה ע"ש פ.ק. הניך בקומה 2 בבניין אמדאו בטכניון, אז לטכניוניסטים שבין הקוראים כבר אין תירוץ לחמוק.

באופן משמח למדי, את הגעת התערוכה לחיפה מלווה סדרה של חמש הרצאות על מתמטיקה שמיועדות לציבור הרחב, ועם זאת עוסקות בדברים רציניים בהחלט. את הפירוט המלא ניתן לראות בקובץ <a href="http://dl.dropbox.com/u/11564496/flyer_210x200.pdf">הזה</a>, אבל הנה מה שיש לי להגיד עליהן:

ההרצאה הראשונה, של משה ברוך, היא על מספרים קונגרואנטים ועקומים אליפטיים. בעיית המספרים הקונגרואנטים היא בעיה עתיקת יומין (עוד מתקופת יוון העתיקה) שנראית תמימה לכאורה אבל היא מחוכמת וקשה באופן מפתיע. רק בשנת 1983 ניתן מה שניתן לחשוב עליו כ"כמעט פתרון מלא" עבורה (הפתרון המלא תלוי בהשערה מרכזית במתמטיקה שטרם הוכחה - השערת בירץ' וסווינרטון-דייר) באמצעות התורה העוסקת בעקומים אליפטיים - אובייקטים מתמטיים שזכו לפופולריות רבה בעקבות הקשר שלהם להוכחת המשפט האחרון של פרמה אבל זה ממש לא הדבר המעניין היחיד בהם.

מכיוון שזה נושא עמוק, קרוב לודאי שבהרצאה לא תינתן יותר מאשר הטעימה הבסיסית; הניחוש שלי הוא שההרצאה תגיע עד להגדרה של עקומים אליפטיים ולאופן שבו "כופלים" נקודות בהן. די בכך כדי לעניין, לטעמי. לי עצמי יש <a href="http://www.gadial.net/?p=486">פוסט</a> על הנושא, והעניין שלי בתחום התעורר לאחר ששמעתי את משה ברוך (שהוא מרצה מצויין לטעמי) מעביר הרצאה על נושא זה בדיוק.

ההרצאה תתקיים ביום שני ה-19/12 בשעה 18:00 בחדר 232 בבניין אמדאו (ולאחר מכן טקס הפתיחה של התערוכה).

ההרצאה השניה היא של רון אהרוני (שכבר מפורסם בציבור הרחב בתור מחבר "חשבון להורים") והיא עוסקת בהולדתם של מדעי המחשב כתוצאה מעבודותיהם של קורט גדל ואלן טיורינג. אף שיש לי פוסטים הן על גדל והן על טיורינג, אף פעם לא תיארתי כמו שצריך את הסיפור הספציפי הזה; אין לי פוסט שעוסק בקו הישיר שעובר מגדל אל טיורינג ומשם אל המצאת המחשב. אהרוני הוא מרצה מצויין ואני בטוח שההרצאה תהיה מרתקת.

ההרצאה תועבר ביום שלישי ה-27/12 בשעה 15:00 באולם 5 באגף החינוך במדעטק.

בניגוד לשתי הראשונות, על ההרצאה השלישית אין לי שום מושג. איני מכיר את המרצה, דוד בלנק, וגם לא ברור לי מה בדיוק יוצג בהרצאה. לכן היא כנראה ההרצאה שהכי מעניינת אותי אישית. אם להעתיק מהכתוב, "אנו נתאר דרך טופולוגית המאפשרת לוודא באמצעים פשוטים שאכן אנחנו חיים על פני כדור (פחות או יותר) ואחר נסביר מה ההשלכות של עובדה זו לגבי הגאומטריה של הארץ, כולל השלכות להכנת מפות". לי זה נשמע כמו הרצאה שאחריה ייכתב פוסט (אני תוהה אם בהרצאה תוזכר חידה מסויימת על דוב, שלא אפרט כאן מחמת הספוילר).

ההרצאה תועבר ביום שלישי ה-3/1 בשעה 12:10 באולם 6013 בבניין רבין באוניברסיטת חיפה.

להרצאה הרביעית יש מרצה סלבריטי - דניאל הרשקוביץ, פרופסור למתמטיקה בטכניון שכיום משמש בתפקיד שר המדע. הייתי רק בהרצאה אחת של הרשקוביץ וזה הספיק לשכנע אותי שהוא נחשב בצדק למרצה פנטסטי. כמו בהרצאה הקודמת, גם כאן איני בקיא במיוחד בנושא שעליו ידובר: "הבעיה של יציבות התנועה העסיקה מתמטיקאים במשך שנים רבות. פריצת דרך הושגה לפני כתשעים שנה ע"י המתמטיקא י האמריקני לוקטה והמתמטיקאי האיטלקי ולטרה, מתוך התבוננות ביציבות של מערכת טורף-טרף של נחשים ועכברים. המודל המתמטיקה נמצא בבסיס תורת היציבות האלכסונית של מטריצות, ויש לו שימושים בתחומים רבים כגון אקולוגיה, כלכלה, רפואה ועוד". לי זה נשמע כאילו ההרצאה הולכת לשכנע את הקהל שמשוואות דיפרנציאליות זה מעניין.

ההרצאה תינתן ביום חמישי ה-5/1 בשעה 9:00 באולם באטלר במוסד נאמן בטכניון.

ההרצאה האחרונה, של אלי ברגר, הולכת לדבר על שידוכים בגרפים. זה תחום עשיר ומרתק וקל יחסית להבנה (לא דורש כמעט ידע מוקדם כלשהו), ויש לי <a href="http://www.gadial.net/?p=220">פוסט</a> או שניים על דברים שכנראה יוזכרו בהרצאה (פתאום גיליתי שאין לי פוסט על משפט החתונה של הול. זה די מזעזע). מנסיוני, הרצאות בתורת הגרפים הן כנראה אלו שקלות ביותר לעיכול עבור הקהל הרחב ולכן אני ממליץ גם לכאלו ש"מפחדים" לנסות לבוא להרצאה הזו (לא שאני טוען חלילה שמישהו מקוראי הבלוג מפחד, אבל אולי הם מכירים מישהו שכן).

ההרצאה תינתן ביום שלישי ה-10/1 בשעה 18:00 בחדר 232 בבניין אמדאו בטכניון.

&nbsp;

סה"כ ההרצאות נשמעות מרתקות, והתערוכה (שבה כבר הייתי) מעניינת. אני ממליץ לכולם לבוא - דברים כאלו לא קורים כל יום בישראל, לצערי.
