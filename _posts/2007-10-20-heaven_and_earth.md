---
id: 78
title: 'Heaven &#038; Earth'
date: 2007-10-20T11:36:40+00:00
author: gadial
layout: post
guid: http://gadial.blogli.co.il/archives/71
permalink: /2007/10/20/heaven_and_earth/
categories:
  - משחקים וחידות מתמטיות
---
משחקי הריצוף של [הפוסט הקודם](http://www.gadial.net/?p=73) הזכירו לי משחק מחשב מצוין, בשם Heaven & Earth, שהיה מלא וגדוש בפאזלים שכאלו ודומים להם.

[![Heaven & Earth 1](http://www.gadial.net/wp-content/uploads/2007/10/illusion_001-150x150.png)](http://www.gadial.net/wp-content/uploads/2007/10/illusion_001.png "Heaven & Earth 1")

המשחק יצא לאור בשנת 1992, ומאז החברה שהוציאה אותו (תת חברה של דיסני) כבר הלכה לעולמה, ובאופן כללי אי אפשר ממש להשיג אותו בחנויות (אם כי לא מזמן יצא בהשראתו משחק לפלאפון). למשחקים חסרי מזל כאלו קוראים בסלנג האינטרנטי "[Abandonware](http://en.wikipedia.org/wiki/Abandonware)". מבחינה חוקית, זכויות היוצרים נמצאות אי שם; מבחינה מעשית, אף אחד לא אוכף אותן (קצת יותר חשוב ומועיל להילחם בגנבי ה-Half Life 2, ואולי קצת פחות סיזיפי). במקרה של Heaven & Earth המצב טוב עוד יותר: אחד מיוצרי המשחק [מציע אותו להורדה בחינם](http://www.iangilman.com/software/heavenearth.php) מהאתר שלו. המשחק פועל היטב גם על חלונות XP (די מרשים, למשחק בגילו) כך שכל אחד יכול לנסות אותו ולהיווכח במו עיניו.

מהו המשחק? למעשה, הוא שלושה משחקים במחיר אחד. משחק אחד הוא מעין משחק מטוטלת שאיני אוהב במיוחד ולא ארחיב עליו. השני הוא משחק קלפים ייחודי, שבו המטרה היא לצבור כמה שיותר נקודות באמצעות הרכבת סדרות קלפים, על פי חוקים שונים ומשונים. גם הוא חביב, בעיקר בחלק ה"עלייה לרגל" של המשחק, שבו ניתנות לך חלוקות מסויימות והמטרה היא להגיע לסף ניקוד מסויים בעזרתן.

אבל החלק החזק באמת של המשחק הוא ה-"Ilusions" שעוצב בידי [Scott Kim](http://www.scottkim.com/) &#8211; אוסף די נרחב של פאזלים מסוגים שונים ומשונים. לא כולם אחידים ברמתם &#8211; יש כמה מעייפים למדי ("מבוך הפוך" &#8211; מבוך שבו אפשר לנוע רק דרך הקירות) ואפילו פאזל מבוסס זריזות ידיים אחד &#8211; אבל רובם מצויינים. לכל סוג של פאזל ישנם המוני שלבים, מחולקים לארבע רמות שונות, כשבכל רמה מוסף אלמנט חדש של סיבוך לתמונה. כך למשל, בפאזל הריצוף (שנקרא "Fit Fall"), ברמה הפשוטה ביותר (שהוצגה למעלה) ישנן מספר צורות וצריך לרצף בהן "בור", בדיוק כמו הבעיה שעליה דיברתי בפוסט הקודם. ברמות מורכבות יותר יש לבור עומק של כמה רמות, ואפשר לקחת מספר אינסופי של צורות מסוגים מסויימים (כפי שניתן לראות בתמונה השניה).

[![Heaven & Earth 2](http://www.gadial.net/wp-content/uploads/2007/10/illusion_002-150x150.png)](http://www.gadial.net/wp-content/uploads/2007/10/illusion_002.png "Heaven & Earth 2")

הפאזלים החביבים עלי במשחק הם אלו מסוג "Convex Concave", שמתבססים על אשליות אופטיות סטייל [אשר](http://he.wikipedia.org/wiki/%D7%9E%D7%95%D7%A8%D7%99%D7%A5_%D7%A7%D7%95%D7%A8%D7%A0%D7%9C%D7%99%D7%A1_%D7%90%D7%A9%D7%A8), ומתבססים על מה שקורה כשמשחקים בדו מימד עם צורות שנראות תלת ממדיות. כך למשל בונים "קוביה" בעזרת צדדים שלה:

[![Heaven & Earth 3](http://www.gadial.net/wp-content/uploads/2007/10/illusion_004-150x150.png)](http://www.gadial.net/wp-content/uploads/2007/10/illusion_004.png "Heaven & Earth 3")

או, למשל, מרכיבים את [משולש פנרוז](http://en.wikipedia.org/wiki/Penrose_triangle) באמצעות "רצועות" שמורכבות מ**פאות** של קוביות (ולא מהקוביות עצמן&#8230;):

[![Heaven & Earth 4](http://www.gadial.net/wp-content/uploads/2007/10/illusion_000-150x150.png)](http://www.gadial.net/wp-content/uploads/2007/10/illusion_000.png "Heaven & Earth 4")

נסו ותהנו!