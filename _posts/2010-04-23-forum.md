---
id: 481
title: "לא מדויק - הפורום"
date: 2010-04-23 12:08:21
layout: post
categories: 
  - כללי
---
ברשותכם, פוסט פרסומי ולחלוטין לא מתמטי.

<a href="http://www.haayal.co.il/story_3201">אתמול הודיע</a> אתר "האייל הקורא" על סגירתו הממשמשת ובאה. הייתי פעיל באייל במשך תקופה ארוכה למדי, וזה היה המקום היחיד באינטרנט העברי שבו חשתי בנוח לקיים דיונים על מתמטיקה. לא שהאייל היה אתר מתמטי; התקיימו בו דיונים על כל הנושאים שבעולם בערך, וגם למתמטיקה היה שם מקום (אף שאני בטוח שדיוני המתמטיקה שפלשו לכל חלקה טובה גרמו אי נוחות לחלק מהקוראים). למרות שהדיון הזכור ביותר בענייני מתמטיקה היה זה שתחת <a href="http://www.haayal.co.il/story?id=1571">המאמר</a> שעסק בטרחנים מתמטיים כפיתיים, ודיון זה היה ארוך הרבה יותר מהנדרש, היו גם דיונים מרתקים רבים נוספים.

בצירוף מקרים מוזר, האייל נסגר בדיוק כשאני מנסה לפתוח <a href="http://www.gadial.net/forum">מערכת פורומים עבור הבלוג</a>. המניע המיידי היה <a href="http://www.gadial.net/?p=446">משחק הציטוטים</a> שאני מנסה לארגן, ונראה לי שיהיה יותר נוח לקיים אותו בפורום (ולכתוב פוסט עם "התוצאות" לכשיהיו). המניע השני הוא התחושה שלי שהדיונים בתגובות רחוקים מלמצות את פוטנציאל הדיונים שיש באתר - בפורום אפשר לדון על נושאי הפוסטים מבלי חשש לגלישה; אנשים יכולים לפתוח שרשורים משל עצמם על נושאים מתמטיים מעניינים; קל להציע הצעות לפוסטים חדשים; אני אוכל להכיר יותר טוב את קהל קוראי הבלוג ומה שהם רוצים לשמוע עליו; וכן הלאה וכן הלאה. זה כמובן מצריך השתתפות של כמות סבירה של אנשים, ובאותה המידה (ואף יותר) סביר שהפורום יהפוך למקום שבו אני מדבר לעצמי. אבל אפשר לנסות.

הסיבה האחרונה שבגללה פתחתי את הפורומים היא גם הפשוטה ביותר - כי אני יכול. מאז המעבר לשרת העצמאי, נהיה לי קל מאוד לפתוח מערכת פורומים. יהיה חבל לא לתת לזה צ'אנס.

לעת עתה החוק העיקרי הוא שבאנו כדי להינות, ולכן אין חוקים. אם יתחילו מהומות וניצול לרעה וכן הלאה, כנראה שיהיו חוקים. נראה מה יקרה. מראש אצהיר שהפורומים לא אמורים להיות דמוקרטיה אלא דיקטטורה נאורה, כזו שבה גם לטרחנים כפייתיים יהיה מותר לחיות ולדבר. לפחות קצת.

<a href="http://www.gadial.net/forum">הכתובת</a>:

http://www.gadial.net/forum

מקווה לראות אתכם שם.
