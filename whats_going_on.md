---
layout: default
---
# מה הולך פה?

כפי שכנראה שמתם לב אם הכרתם את הבלוג בעבר, הכל השתנה! הכל נראה מכוער פתאום! מה הולך כאן? למה? האם אפשר לעזור? למה לא פשוט לחזור למה שהיה קודם?

## בואו נתחיל מהשורה התחתונה
הבלוג לא יחזור למתכונת שבה הוא היה קודם כי היא לא הייתה טובה לי. אבל אם משהו מפריע או חסר לכם בגרסה הנוכחית אתם בהחלט יכולים לספר לי ויש סיכוי יותר טוב שאוכל לטפל בזה מאשר יכלתי בגרסה הקודמת של הבלוג. יש למטה מנגנון תגובות שיאפשר לכם לדבר על זה איתי.

## אבל למה עשית את זה?!?
מהיום שבו הבלוג התחיל הוא חי במערכת שנקראת Wordpress. זו מערכת טובה מאוד לבניית אתרים ואין לי בעיה גדולה איתה, אבל בחרתי אותה בשעתו בעיקר כי זה מה שהיה זמין ואיפשר לי להתחיל לכתוב מהר. לשעתו זה עבד טוב.

בואו נקפוץ כמה שנים קדימה. ככל שהבלוג מתפתח כך אני רוצה להוסיך יותר גימיקים - למשל, דברים בקוד ג'אווהסקריפט שירוצו ויעשו דברים נחמדים וכדומה. אני צריך קצת עבודה בשביל להכניס אותם לבלוג בתוך המסגרת של וורדפרס, ומהר מאוד הם נשברים. ואין לי כוח לתקן אותם כי זה שוב להילחם נגד וורדפרס. ואני רוצה להוסיף עוד פיצ'רים כמו לכתוב בכל פוסט רשימת רפרנסים/ידע קודם נדרש/פוסטים קשורים וכדומה - כל זה יותר קשה לי בוורדפרס. בקיצור, ההתלהבות שלי מהמערכת פוחתת - היא מגבילה אותי.

ואז לפני שנתיים בערך מישהו פורץ לבלוג (ידעתי שזה רק עניין של זמן, ככה זה תמיד) ואני מגלה שספק האכסון שלי לא ממש זורם עם לשחזר לי. ופתאום אני תוהה למה אני משלם לו כל כך הרבה אם הוא בסך הכל מריץ לי מערכת וורדפרס מצ'וקמקת ואי אפשר לסמוך עליו. ואני בקושי מצליח לשחזר את הבלוג בעצמי מהגיבוי שהיה לי כי האופן שבו וורדפרס שומר מידע הוא מעיק. כמובן שיש לי גם גיבויים לכל הפוסטים בפורמט שבו כתבתי אותם, אבל להכניס אותם מחדש לוורדפרס אם הכל היה אובד... זה לא כיף.

בקיצור, נמאס לי. כבר כמה חודשים ההחלטה שלי הייתה שכשפוקע הקשר הנוכחי שלי עם ספק האכסון הנוכחי אני לא משלם יותר גרוש לאף אחד ומעביר את הפוסט לאחסון חינמי שלא דורש וורדפרס ולא יכולות להיות בו בעיות אבטחה דומות ויש לי הרבה יותר שליטה על התוכן שלו.

### אבל אל תוותר על וורדפרס כל כך מהר תן לי להסביר לך
לא.

אל תסבירו לי על וורדפרס. אני לא מעוניין בוורדפרס.

### אבל אתה לא **מבין** וורדפרס תן לנו להסביר לך

אוקיי תקשיבו חברים, יכולת ההבנה שלי מוגבלת מאוד. אני לא רוצה להקדיש משאבים מנטליים למערכת שאני לא מסתדר איתה יותר בזמן שאני כן יכול להקדיש אותה לדברים מועילים יותר כמו לשחק פוקימון.

## אוקיי אז אם לא וורדפרס מה אתה עושה עכשיו בעצם

אני משתמש בכלי שנקרא Jekyll שיודע לייצר מה שנקרא "אתר סטטי". יש לי במחשב כל מני קבצים שמתארים את הבלוג, ואני מפעיל פקודה שגורמת לכלי לייצר הרבה דפי הטמל שהם מה שנמצא כאן. בניגוד לוורדפרס שמשתמש בקוד PHP כדי לייצר דפים מתוך מידע ששמור במסד נתונים, כאן אין שום דבר שמריץ קוד על השרת. לכן לא צריך שרת שהוא מעבר למקום אחסון לקבצים - אני משתמש ב-Github Pages.

כל זה מצריך ויתור על דברים מסויימים. למשל מערכת תגובות שלא משתמשת בשרת חיצוני. אבל היתרון הוא שהכל עולה יותר מהר ועם פחות תקלות. ושיותר קל לי לעבוד ככה.

### למה אתה משתמש ב-Jekyll?! זה כלי של חובבנים בוא תן לי להסביר לך איך צריך

אולי לא הייתי ברור קודם - אני מרוצה בסך הכל מהכלי שבחרתי לעבוד איתו ולא מעוניין עכשיו לזרוק לפח את מה שעשיתי ולהתחיל להכיר כלי חדש, על היתרונות והחסרונות הייחודיים שלו. אם כל היכולת שלכם לסייע לי היא להציע כלי אלטרנטיבי במקום זה שאני משתמש בו, אני לא מעוניין לשמוע.

### אבל אתה לא מבין הכלים שאתה משתמש בהם הם **מסוכנים** הכרתי מישהו שהשתמש בהם ומצאו אותו קבור בחולות אחרי חודשיים

אם יש בעיה קונקרטית בבלוג כפי שהוא כרגע, ובפרט אם יש בעיית אבטחה, אני **מאוד** מעוניין לשמוע את זה. אנא פנו אלי ותארו את הבעיה - ואם אפשר, גם את הפתרון. אבל אל תגידו לי להחליף את כל המערכת.

## אוקיי אז איך כן אפשר לעזור

ככה:
1. להודיע לי על באגים. דברים שמוצגים רע אצלכם בדפדפן. דפים שאמורים להופיע ולא קיימים. נוסחאות שלא מתקמפלות. תמונות חסרות. יש כאלו. על חלקם אני יודע ועל רובם כנראה שלא. יש הרבה פוסטים בבלוג ולא הספקתי לעבור עליהם אחד אחד. אם זה בפוסט קונקרטי, תגובה לפוסט כנראה תהיה הכי יעילה. אם זה משהו כללי, אפשר להגיב כאן.
2. הצעות לפיצ'רים שכדאי להוסיף: למשל, להוסיף לכל פוסט רשימה של "ידע קודם נדרש" ואולי לינקים אליו אם יש. על חלק מהפיצ'רים כבר חשבתי. על הרוב כנראה לא. תמיד מועיל לדעת מה אחרים רוצים. סביר שאת הרוב לא אממש.
3. הצעות **קונקרטיות** לשיפור העיצוב. וכשאני אומר קונקרטי, אני מתכוון ברמה של להגיד לי מה לשנות ב-CSS. אני לא איש עיצוב ולא יודע מה נראה טוב/רע; סתם להגיד לי שמשהו הוא מכוער לא יוסיף לי אינפורמציה. כשיש הצעה קונקרטית לתיקון קל לי ליישם אותה; כשאומרים לי שהבלוג מכוער זה כואב לי בלב אבל לא מתורגם לפעולה בפועל.

## מה קורה עכשיו?

אני מקווה לכמה דברים:
1. הרבה תקלות שייפתרו מהר יחסית.
2. עוד פוסטים כי עדיין יש הרבה מתמטיקה שאני יכול ללמוד ולדבר עליה.
3. קצת יותר סדר בבלאגן של הפוסטים הנוכחיים שיקל על הקוראים למצוא דברים מעניינים.

בהצלחה לנו.

<div>
{%- if site.disqus.shortname -%}
{%- include disqus_comments.html -%}
{%- endif -%}
</div>
