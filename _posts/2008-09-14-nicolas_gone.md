---
id: 161
title: ניקולא, לאן נעלמת?
date: 2008-09-14T10:24:36+00:00
author: gadial
layout: post
guid: http://gadial.blogli.co.il/archives/172
permalink: /2008/09/14/nicolas_gone/
categories:
  - משחקים וחידות מתמטיות
---
לפני מספר ימים גיליתי שנפתח בלוג מתמטי חדש בעברית, בשם "[ניקולא בורבאקי](http://he.wikipedia.org/wiki/%D7%A0%D7%99%D7%A7%D7%95%D7%9C%D7%90_%D7%91%D7%95%D7%A8%D7%91%D7%90%D7%A7%D7%99)". כפי שניתן לראות בלינק, בורבאקי היה שם עט שבו השתמשה קבוצה של מתמטיקאים צרפתים במאה ה-20 &#8211; שם הולך למדי לבלוג מתמטי שכותבו בחר שלא להזדהות.

למרבה הצער, בבלוג פורסמה בדיוק חידת פתיחה אחת (שלטענת כותב הבלוג קיימות לה הוכחות רבות מספור, מסוגים שונים ומשונים), ולפתע הוא נעלם, אולי מתוך מחשבה (מוטעית) שהוא לא עורר התעניינות. אני עצמי ניסיתי לפתור את החידה, נוכחתי מייד לדעת שהיא טריוויאלית לחלוטין, התחלתי לכתוב תגובה נלהבת עם הפתרון (והצעות לשיפור) ובאמצע שמתי לב לכך שהפתרון שלי הוא אידיוטי לחלוטין ובוודאי שלא נכון. האיכות ה"טריקית" הזו של החידה כבר הופכת אותה לראויה מאוד, בעיני. לכן אני מקווה שניקולא לא יכעס אם אעתיק את החידה בדיוק כפי שהוא פרסם אותה:

"נתון מלבן גדול ש”מרוצף” על ידי מלבנים קטנים יותר. אפשר להגדיר מתמטית מה זה אומר “מרוצף” (מוצג כאיחוד של מלבנים בעלי פנים זר בזוגות), אבל נראה לי שדוגמא מצויירת תמחיש את העניין הרבה יותר טוב:

<p align="center">
  <a href="http://bourbaki.blogli.co.il//?attachment_id=5" rel="attachment" title="מלבן מרוצף 1"><img src="http://img232.imageshack.us/img232/4691/rectangle1ak5.png" /><br /> </a>
</p>

<p align="right">
  אנחנו יודעים שהמלבנים הקטנים הם לא סתם מלבנים,אלא יש להם תכונה מיוחדת: לכל מלבן קטן, או שהגובה שלו הוא מספר שלם של סנטימטרים, או שהרוחב שלו הוא מספר שלם של סנטימרים (במתמטיקה “או” פירושו תמיד “או/וגם”. לכן מותרים לדוגמא מלבנים בגודל 5 ס”מ על 2.5 ס”מ, ומלבנים בגודל 7.3 ס”מ על 14 ס”מ, ואפילו מלבנים בגודל 4 ס”מ על 9 ס”מ. אסורים לדוגמא מלבנים בגודל 4.1 ס”מ על 12.3 ס”מ).  למלבן מהציור הקודם יש את התכונה הזאת:
</p>

<p align="center">
  <a href="http://bourbaki.blogli.co.il/?attachment_id=6" rel="attachment" title="מלבן מרוצף 2"><img src="http://img232.imageshack.us/img232/7002/rectangle2xi5.png" width="295" height="185" /><br /> </a>
</p>

<p align="right">
  זה אותו ציור כמו הציור הראשון, אבל בצבעים שונים. לכל המלבנים הקטנים האדומים יש גובה שהוא מספר שלם של סנטימרים, ולכל המלבנים הירוקים יש רוחב שהוא מספר שלם של סנטימטרים (אם למלבן מסויים יש “גם וגם”, הצבע שלו הוא אקראי).
</p>

מה המשימה שלכם? פשוט מאוד. להוכיח שגם למלבן הגדול (זה שמכיל את כל המלבנים הקטנים) יש או גובה שהוא מספר שלם של סנטימרים או רוחב שהוא מספר שלם של סנטימטרים".

אשמח, כמובן, לראות פתרונות בתגובות לפוסט הזה (אם כי דומני שלא אקרא אותן כל עוד לא אקדיש לחידה את כמות המחשבה שהיא כנראה ראוייה לו), אבל יותר מכך אשמח לראות את הבלוג חוזר לפעילות ומקיים את כוונתו המקורית &#8211; להשתמש בחלק מהפתרונות השונים כדי להמחיש מושגים כלליים יותר במתמטיקה. ההתחלה בהחלט הייתה מבטיחה.