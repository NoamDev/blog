---
id: 69
title: "ומה הקשר של בעיית העצירה לאלכסון של קנטור?"
date: 2007-10-06 21:46:21
layout: post
categories: 
  - חישוביות
---
מי שלא הבין את <a href="http://www.gadial.net/2007/09/27/halting_problem_proof/">ההוכחה</a> לאי-כריעות <a href="http://he.wikipedia.org/wiki/%D7%91%D7%A2%D7%99%D7%99%D7%AA_%D7%94%D7%A2%D7%A6%D7%99%D7%A8%D7%94">בעיית העצירה</a>, או שהיא סתם לא מעוררת אצלו שום אינטואיציה, אולי יוכל להיעזר בהוכחה "אלטרנטיבית" (במרכאות, כי בפועל עושים בה את אותו הדבר בדיוק) שמהווה וריאציה על שיטת <a href="http://he.wikipedia.org/wiki/%D7%94%D7%90%D7%9C%D7%9B%D7%A1%D7%95%D7%9F_%D7%A9%D7%9C_%D7%A7%D7%A0%D7%98%D7%95%D7%A8">האלכסון של קנטור</a> ש<a href="http://www.gadial.net/2007/08/29/cantor_diagonal/">כבר הצגתי כאן</a>. זו אחת הדוגמאות הקלאסיות לשימוש בשיטת לכסון במדעי המחשב - יש עוד מספר דוגמאות מעניינות שאולי אביא בעתיד.

הרעיון הוא כדלהלן: כבר אמרנו שכל <a href="http://he.wikipedia.org/wiki/%D7%9E%D7%9B%D7%95%D7%A0%D7%AA_%D7%98%D7%99%D7%95%D7%A8%D7%99%D7%A0%D7%92">מכונת טיורינג</a> אפשר לקודד באמצעות <a href="http://he.wikipedia.org/wiki/%D7%9E%D7%A1%D7%A4%D7%A8_%D7%98%D7%91%D7%A2%D7%99">מספר טבעי</a>. גם אמרנו שאפשר להניח שהקלטים למכונות הטיורינג הם מספרים טבעיים. לכן אפשר לחשוב על טבלה גדולה, של "התשובה לבעיית העצירה", שמוגדרת כך: כל שורה מתאימה למכונת טיורינג כלשהי, וכל עמודה לקלט כלשהו. התא (i,j) - השורה ה-i והעמודה ה-j - מכיל "כן" אם המכונה שמספרה i עוצרת על הקלט j, ו"לא" אם היא אינה עוצרת.

שיטת האלכסון של קנטור מבוססת על היטפלות לטבלאות שכאלו, וזה בדיוק מה שנעשה: נגדיר תוכנית חדשה, נניח Q, שמתנהגת "הפוך ביחס לאלכסון" - כלומר, על הקלט 1 היא עושה ההפך ממה שכתוב בתא (1,1), על הקלט 2 היא עושה ההפך ממה שכתוב בתא (2,2), וכן הלאה. די ברור שאותה Q לא יכולה להיות מיוצגת על ידי אף אחת מהשורות בטבלה, כי ההתנהגות שלה שונה מההתנהגות של המכונה שבשורה i לפחות על קלט אחד - הקלט i. מה הולך כאן?

באלכסון של קנטור, האבסורדיות הזו שכנעה אותנו שאי אפשר לכתוב את כל המספרים הממשיים ברשימה ממוספרת - כלומר, יש מספר לא בן מניה של ממשיים. אלא שכאן אי אפשר להסיק את אותו הדבר, כלומר שיש מספר לא בן מניה של מכונות טיורינג; כבר הוכחנו שיש מספר בן מניה שלהן. מה הולך כאן? לכאורה קיבלנו סתירה בסיסית במתמטיקה, משהו בסגנון 0=1, ועוד שתי דקות מטוסים יתחילו ליפול והמחשב המרכזי בבנק שלכם יקרוס.

כמובן שאין כאן שום בעיה - המסקנה היחידה היא שתוכנית כמו Q בכלל לא יכולה להתקיים. אם נגיד "אבל לפני שניה הגדרנו אותה במדוייק ואמרנו איך היא מתנהגת על כל קלט" זה טוב ויפה - אלא שהתעלמנו מכך שהתיאור שנתנו הוא לא אלגוריתם.

שכן מה הולך כאן? אמרנו למכונה Q "על הקלט i תעשי ההפך ממה שכתוב בתא (i,i)", שזה טוב ויפה, אבל לא אמרנו כלום על איך Q <strong>יודעת</strong> מה נמצא בתא i. הרי הטבלה שבנינו היא אינסופית; אי אפשר לקודד אותה כחלק מהמכונה Q עצמה, כי <strong>כל אלגוריתם הוא סופי</strong> (שימו לב עד כמה דרישת הסופיות הזו קריטית).

אם כן, ההנחות הרגילות שאיתן אנו עובדים לא מסייעות לנו ולו ברמז לגלות איך אפשר לכתוב תוכנה מחוכמת כמו Q הזו (אשמח לשמוע הצעות; זה יבשר על חורבן המתמטיקה ונפילת המטוסים המדוברת, אבל זה עדיין יהיה מעניין). כאן נכנסת בעיית העצירה לתמונה: נניח שהייתה איזו מכונה פלאית U שפותרת את בעיית העצירה, אז קיומה היה סולל את הדרך לבניית Q: מה ש-Q הייתה עושה על הקלט i הוא לשאול את U "מה הערך של הכניסה (i,i) בטבלה?" ו-U הייתה עונה, כי זה משמעותה של מכונה שפותרת את בעיית העצירה - שיש לנו דרך <strong>אלגוריתמית</strong> לדעת מה מכיל כל תא בטבלה. הגענו לסתירה (כי כבר אמרנו ש-Q אבסורדית ולא יכולה להתקיים) ולכן אין שום U פלאית.

בפעם הבאה אעבור מדיבורים על בעיית העצירה עצמה לדיבורים על עוד דברים שהם בלתי כריעים, וההוכחה לכך מתאפשרת בזכות הידיעה שבעיית העצירה בלתי כריעה.
