---
id: 160
title: "עודד שרם ז”ל"
date: 2008-09-09 19:05:17
layout: post
categories: 
  - מתמטיקה בראי התקשורת
---
לגמרי במקרה, דרך דיון באתר <a href="http://www.haayal.co.il/">האייל הקורא</a>, גיליתי שהמתמטיקאי הישראלי (שחי בשנים האחרונות בחו"ל) <a href="http://en.wikipedia.org/wiki/Oded_Schramm">עודד שרם</a> נהרג בתאונה בעת טיול ביום שני שעבר. כאן היה ראוי שאתן הספד "מתמטי" קצר - דהיינו, אתאר מעט ממה שעודד שרם עסק בו. לרוע המזל, כל הידע שלי בנושא בא מהרצאה אחת של <a href="http://en.wikipedia.org/wiki/Wendelin_Werner">וונדלין וורנר</a>, עמיתו למחקר שזכה במדליית פילדס ("פרס נובל של המתמטיקאים", בערך). שמעתי פעם את הטענה שהסיבה שוורנר (מתמטיקאי ראוי ביותר לכשעצמו) זכה במדליה ולא שרם היא ששרם עבר את גיל 40 ולכן לא ענה יותר לקריטריונים הנדרשים לקבלת המדלייה. בלית ברירה, אני מפנה את הקוראים הסקרנים ל<a href="http://terrytao.wordpress.com/2008/09/03/oded-schramm/">עמוד ההספד</a> שכתב מישהו שבאמת מבין משהו במתמטיקה - טרי טאו, שבלוג המתמטיקה שלו הוא מהמפורסמים שברשת.

מה שמציק לי בכל הפרשה הזו, מעבר למוות העגום והמיותר של אדם מוכשר, הוא התייחסות התקשורת בישראל לעניין - ליתר דיוק, <strong>אי</strong> התייחסות התקשורת הישראלית לעניין, שכן לא הצלחתי למצוא שום כתבה שעסקה בנושא. כזכור, לפני בדיוק חודשיים <a href="http://www.haaretz.co.il/hasite/spages/1000470.html">רעשה</a> <a href="http://www.haaretz.co.il/hasite/spages/1005573.html">וגעשה</a> הארץ בעקבות מקרים של מטיילים ישראליים שאבדו בנהר בעת טיול במדינה בניכר, ובאופן כללי מדווחים על אירועים כאלו על ימין ועל שמאל. גם המקרים הללו הם טראגיים, כמובן; אבל איני מצליח להבין את ההבדל שבגללו המקרים הללו דווחו בהרחבה, ולעומת זאת ממותו של שרם מתעלמים. ניתן לטעון שזאת מכיוון שבשנים האחרונות הוא לא חי בארץ, וזו כנראה גם הסיבה ש"לא שמו לב" לכך; ועדיין, להתעלם ממותו של מדען ישראלי חשוב?

התקשורת הישראלית מעלה בתפקידה. כרגיל.
